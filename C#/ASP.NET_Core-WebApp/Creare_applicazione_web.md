# Come iniziare

Per iniziare a costruire una nuova applicazione, dobbiamo scaricare **.NET Core SDK** che otteniamo dal seguente indirizzo: https://www.microsoft.com/net/download

.NET Core SDK è disponibile per tutte le principali piattaforme, per architetture x86, x86-64 e ARM32. Scrivendo un'applicazione una sola volta, possiamo farla **funzionare senza modifiche su tutte le piattaforme supportate**. Possiamo usarlo per costruire applicazioni console, IoT, e ovviamente web con ASP.NET Core.

Con .NET Core SDK vengono forniti:

* Il **.NET Core Runtime** che include tutti i componenti necessari ad eseguire applicazioni, gli oggetti e i tipi base, il gargabe collector, il JIT compiler e i binding specifici che gli consentono di dialogare a basso livello con la piattaforma in cui è installato;

* **Gli strumenti di creazione e gestione di progetti**, tutti accessibili da un unico comando dotnet.

.NET Core è disponibile anche nell'edizione **Runtime** che è priva degli strumenti di creazione e gestione ed è pensata per essere installata nel server in cui l'applicazione verrà resa disponibile a tutti i nostri utenti.

Varie versioni di .NET Core SDK possono essere installate senza nessun problema. Le **varie versioni coesisteranno all'interno del sistema** e in qualsiasi momento potremo scegliere di usare una qualsiasi delle versioni installate.

ASP.NET Core si programma in **C#**, che è il linguaggio che gode di un pieno supporto. Anche VB.NET e F# sono supportati, ma in maniera abbastanza limitata.